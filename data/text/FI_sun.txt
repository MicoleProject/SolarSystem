Aurinko on valtavan suuri, sen halkaisija on yli 100 kertaa pitempi kuin maapallon halkaisija.
Aurinko on hyvin kaukana, sinne on matkaa Maasta noin 150 miljoonaa kilometriä.
Auringon keskuksessa on peräti miljoonien asteiden kuumuus ja valtava paine.
Auringossa tapahtuu ydinreaktioita, joissa vetyä muuttuu heliumiksi ja samalla vapautuu energiaa.
Energiaa säteilee Auringosta joka suuntaan. Pieni osa säteilystä osuu maapalloon kahdeksan minuuttia Auringosta lähtönsä jälkeen.
Aurinko lämmittää ja valaisee Maata, sen vuoksi elämä maapallolla on mahdollista.